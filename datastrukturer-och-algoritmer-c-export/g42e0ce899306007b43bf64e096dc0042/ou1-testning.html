<html>
<head>
<meta http-equiv="Content-Type" content="text/html; charset=utf-8"/>
<title>Assignment: OU1 - Testning</title>
</head>
<body>
<div id="table-of-contents" role="doc-toc">
<h2>Table of Contents</h2>
<div id="text-table-of-contents" role="doc-toc">
<ul>
<li><a href="#orgccc2e8e">0. Ändringshistorik</a></li>
<li><a href="#org822f21b">1. Syfte</a></li>
<li><a href="#org82caeb9">2. Genomförande</a></li>
<li><a href="#orga761dd9">3. Ert mål</a></li>
<li><a href="#org90e19ba">4. Tekniska noter</a>
<ul>
<li><a href="#org9398416">4.1 Begränsningar</a></li>
<li><a href="#org1e305f4">4.2 Utskrifter</a></li>
<li><a href="#org6e2c5bc">4.3 Avslutning</a></li>
<li><a href="#org41f3d66">4.4 Dynamiskt minne</a></li>
<li><a href="#org43aed63">4.5 Kodbas</a></li>
<li><a href="#org7879ed0">4.6 Exempel-testprogram</a></li>
<li><a href="#org1f5431a">4.7 Hur ska man tänka?</a>
<ul>
<li><a href="#org7993339">4.7.1 Tänkbara fel</a></li>
<li><a href="#org71e3a77">4.7.2 I vilken ordning ska jag skapa testen?</a></li>
</ul>
</li>
<li><a href="#org4c4e042">4.8 Allmänna krav</a></li>
<li><a href="#org6ec4a8d">4.9 Kompilering</a></li>
<li><a href="#org3442a08">4.10 Rapportmall</a></li>
</ul>
</li>
<li><a href="#orgf04ef9b">5. Inlämning</a></li>
<li><a href="#org52de143">6. Bedömning</a>
<ul>
<li><a href="#orgef74b77">6.1 Bedömningsmall</a></li>
<li><a href="#orgf9663d0">6.2 Betyg</a></li>
</ul>
</li>
</ul>
</div>
</div>

<div id="outline-container-orgccc2e8e" class="outline-2">
<h2 id="orgccc2e8e">0. Ändringshistorik</h2>
<div class="outline-text-2" id="text-orgccc2e8e">
<table border="2" cellspacing="0" cellpadding="6" rules="groups" frame="hsides">


<colgroup>
<col class="org-left">

<col class="org-right">

<col class="org-left">
</colgroup>
<thead>
<tr>
<th scope="col" class="org-left">Version</th>
<th scope="col" class="org-right">Datum</th>
<th scope="col" class="org-left">Kommentar</th>
</tr>
</thead>
<tbody>
<tr>
<td class="org-left">v1.0</td>
<td class="org-right">2024-03-18</td>
<td class="org-left">Första publika version</td>
</tr>
</tbody>
</table>
</div>
</div>

<div id="outline-container-org822f21b" class="outline-2">
<h2 id="org822f21b">1. Syfte</h2>
<div class="outline-text-2" id="text-org822f21b">
<p>
Syftet med denna obligatoriska uppgift är att du ska:
</p>
<ul class="org-ul">
<li>bekanta dig med en given implementation av datatypen Stack i
enlighet med gränsytan i kursboken,</li>
<li>lära dig att testa en datatyp för att övertyga dig (och andra) om
att den fungerar korrekt.</li>
</ul>

<p>
De FSR (lärmål) som examineras (helt eller delvis) med denna uppgift är:
</p>
<ul class="org-ul">
<li>implementera lösningen i form av ett program i programspråket C,</li>
<li>tillämpa dynamisk minnesallokering,</li>
<li>visa att en komponent i ett program fungerar korrekt med hjälp av
testning.</li>
</ul>
</div>
</div>

<div id="outline-container-org82caeb9" class="outline-2">
<h2 id="org82caeb9">2. Genomförande</h2>
<div class="outline-text-2" id="text-org82caeb9">
<p>
Din uppgift är att skriva ett testprogram för två 
implementationer av varianter på datatypen Stack:
</p>
<ol class="org-ol">
<li>En Stack av Heltal — kallad <code>int_stack</code> i datatypskoden — som
lagrar heltal.</li>
<li>En generisk Stack — kallad <code>stack</code> i datatypskoden — som kan
lagra vilken datatyp som helts.</li>
</ol>
<p>
Alla grund-operationer i gränsytan ska testas: <code>stack_empty()</code>,
<code>stack_is_empty()</code>, <code>stack_push()</code>, <code>stack_pop()</code> och
<code>stack_top()</code>. Gör testningen så att du är övertygade om att de
fungerar i enlighet med beskrivningen i boken och de kommentarer som
finns i implementationen av datatypen.
</p>

<p>
Implementationerna i datatypskoden, se <a href="#org43aed63">sektion 4.5</a>, har en
gränsyta och funktionalitet som överensstämmer med bokens beskrivning
av datatypen så långt det är möjligt i programspråket C. Skillnader
dokumenteras i respektive <code>.h</code>-fil.
</p>

<p>
Testerna ska vara konstruerade så att man av utskrifterna på ett
enkelt sätt kan se om testet har lyckats eller ej. Vid ett misslyckat
test ska programmet göra en felutskrift och avbrytas omedelbart.
Programmet får inte fortsätta att köra ytterligare tester. Det ska vid
ett fel enkelt gå att se vilket test som misslyckats och vad som gått
fel. Se de tekniska noterna hur detta ska uppnås. Varje test ska bara
testa <i>en</i> ny sak. Kör testen i komplexitetsordning, enklaste testet
först.
</p>
</div>
</div>

<div id="outline-container-orga761dd9" class="outline-2">
<h2 id="orga761dd9">3. Ert mål</h2>
<div class="outline-text-2" id="text-orga761dd9">
<p>
Ert mål är att skriva ett testprogram per stack som
</p>
<ol class="org-ol">
<li>Identifierar att en korrekt stack-implementation
är…korrekt. Koden ska då avslutas via <code>main()</code> som vanligt och
får inte innehålla några minnesläckor eller andra fel.</li>
<li>Identifiera att en felaktig stack-implementation är…felaktig. Ni
behöver inte identifiera <i>hur</i> de är felaktiga, bara att de inte är
korrekta. Minnesläckor är okej för en trasig stack — ni har
ansvar för ert testprogram, inte nån annans trasiga kod. Det är
till och med okej om ert testprogram <i>kraschar</i> med en trasig
stack, <i>under förutsättning att det går att lista ut vilket test
som misslyckades från utskrifterna</i> (se <a href="#org1e305f4">sektion 4.2</a>).</li>
</ol>
</div>
</div>
<div id="outline-container-org90e19ba" class="outline-2">
<h2 id="org90e19ba">4. Tekniska noter</h2>
<div class="outline-text-2" id="text-org90e19ba">
</div>
<div id="outline-container-org9398416" class="outline-3">
<h3 id="org9398416">4.1 Begränsningar</h3>
<div class="outline-text-3" id="text-org9398416">
<ul class="org-ul">
<li>Testprogrammet får bara använda sig av operationerna i gränsytan
till respektive datatyp.</li>
<li>Testprogrammet får inte utnyttja kunskap om hur datatypen är
implementerad.</li>
<li>Testerna i programmet ska vara uppdelade i funktioner som testar en
ny sak var.
<ul class="org-ul">
<li>Det får finnas hjälpfunktioner som testfunktionerna använder.</li>
</ul></li>
<li>Testerna får inte generera stackar som innehåller fler än 10
element. (Av prestandaskäl vid rättningen.)</li>
<li>Alla jämförelser av <b>värden</b> som lagts på stacken ska göras med en
funktion <code>bool value_equal(int v1, int v2)</code> som ni ska skriva
själv. Detta är för att hjälpa er undvika ett vanligt fel för den
generiska stacken.</li>
<li>Testprogrammet får inte gå in i en oändlig loop. Tips: Om ni lägger
<i>n</i> element på stacken, se till att ni kör <code>pop()</code> <i>n</i> gånger.</li>
<li>Testprogrammet ska gå att köras utan input från användaren.</li>
<li>Testprogrammet ska inte göra några utskrifter som försvårar för
användaren att se vilka test som lyckats eller misslyckats. Det
innebär bl.a. att inga utskrifter med <code>stack_print()</code> får göras.  Ni
får förstås göra utskrifter med <code>stack_print()</code> när ni <b>utvecklar</b>
ert program, men måste då ta bort utskrifterna innan ni lämnar in
koden för bedömning.</li>
</ul>
</div>
</div>
<div id="outline-container-org1e305f4" class="outline-3">
<h3 id="org1e305f4">4.2 Utskrifter</h3>
<div class="outline-text-3" id="text-org1e305f4">
<ol class="org-ol">
<li>Normalt görs utskrifter i C med hjälp av funktionen <code>printf()</code> som
skriver ut till <code>stdout</code>. I denna laboration ska ni i stället göra
alla utskrifter med hjälp av funktionen <code>fprintf(stderr,...)</code>.
Orsaken är att av prestandaskäl mellanlagras utskrifter från
<code>printf()</code> i en buffert. Om programmet kraschar så förloras
innehållet i bufferten.  Utskrifter till <code>stderr</code> skrivs däremot ut
omedelbart.</li>
<li>Varje test ska föregås av en utskrift som berättar vilket test som
ska köras. Detta för att om programmet kraschar under testningen så
går det att se vilket test var det sista att startas.</li>
<li>Om ett test misslyckas ska felutskriften inledas med strängen
<code>"FAIL:"</code> och följas av någon beskrivning av ungefär vad som gick
fel. Formuleringar av typen <code>"FAIL: Expected &lt;zzz&gt;, got &lt;yyy&gt;.\n"</code>
rekommenderas.</li>
<li>Om alla testerna lyckas ska programmet skriva ut <b>exakt</b> detta
meddelande <code>"SUCCESS: Implementation passed all tests. Normal
   exit.\n"</code> innan programmet avslutas normalt. Tips! <b>Klipp och
klistra</b> in strängen från specifikationen till ert huvudprogram!</li>
</ol>
</div>
</div>
<div id="outline-container-org6e2c5bc" class="outline-3">
<h3 id="org6e2c5bc">4.3 Avslutning</h3>
<div class="outline-text-3" id="text-org6e2c5bc">
<ul class="org-ul">
<li>Under denna laboration så ska ni använda funktionen <code>exit()</code> för att
avbryta när något gått fel. I vanliga fall ska man undvika <code>exit()</code>,
men testning är inte ''som vanligt''.</li>
</ul>
</div>
</div>
<div id="outline-container-org41f3d66" class="outline-3">
<h3 id="org41f3d66">4.4 Dynamiskt minne</h3>
<div class="outline-text-3" id="text-org41f3d66">
<ul class="org-ul">
<li>Testerna av <code>int_stack</code> använder inget dynamiskt minne utan alla
värden, och stacken, kopieras.</li>
<li>För testerna av <code>stack</code> gäller följande:
<ul class="org-ul">
<li>Värden som stoppas in i stacken ska vara dynamiskt allokerade.</li>
<li>Övriga variabler som inte måste vara dynamiskt allokerade ska inte vara det.</li>
<li>För ett exempel, se filen <code>stack_mwe1.c</code>.</li>
</ul></li>
</ul>
</div>
</div>
<div id="outline-container-org43aed63" class="outline-3">
<h3 id="org43aed63">4.5 Kodbas</h3>
<div class="outline-text-3" id="text-org43aed63">
<ul class="org-ul">
<li>Förutom ert egna program ska ni ska använda kodbasen med version
1.0.14 eller senare.  Den finns att ladda ner under
<i>Filer/Datatypskod</i> på kursens Canvas-sida.</li>
</ul>
</div>
</div>
<div id="outline-container-org7879ed0" class="outline-3">
<h3 id="org7879ed0">4.6 Exempel-testprogram</h3>
<div class="outline-text-3" id="text-org7879ed0">
<ul class="org-ul">
<li>Kodbasen innehåller ett testprogram för <code>Lista av Heltal</code> som finns
implementerad i filen <code>int_list_test.c</code> i version 1.0.14 av kodbasen
är för en annan datatyp men uppfyller de tekniska kraven ovan.
Använd gärna det programmet som utgångspunkt när ni implementerar
era testprogram för datatypen Stack av Heltal.</li>
<li>Kodbasen innehåller också två testprogram för den generiska
datatypen <code>Lista</code> implementerade i filerna <code>list_test1.c</code> och
<code>list_test2.c</code>. Dessa program använder dynamiskt minne och uppfyller
de tekniska kraven ovan. Ni är välkomna att utgå från vilket av
programmen ni vill.  Skillnaden är att <code>list_test1</code> använder en
s.k. <i>kill function</i> som automatiskt tar hand om avallokering av
elementvärden som lagts in i listan. Programmet <code>list_test2</code>
använder <b>inte</b> en <code>kill_function</code>, utan där stannar ansvaret för
att avallokera dynamiskt minne hos användaren av listan. För OU1 är
det förmodligen snäppet enklare att utgå från <code>list_test1</code> som
använder en kill function, men skillnaden är liten och det är helt
upp till er.</li>
</ul>
</div>
</div>
<div id="outline-container-org1f5431a" class="outline-3">
<h3 id="org1f5431a">4.7 Hur ska man tänka?</h3>
<div class="outline-text-3" id="text-org1f5431a">
<ul class="org-ul">
<li>Vilka funktioner finns?</li>
<li>Hur ska funktionerna fungera?</li>
<li>Hur kan funktionerna göra fel?</li>
</ul>
</div>

<div id="outline-container-org7993339" class="outline-4">
<h4 id="org7993339">4.7.1 Tänkbara fel</h4>
<div class="outline-text-4" id="text-org7993339">
<dl class="org-dl">
<dt><code>stack_empty()</code> (gäller ej <code>int_stack</code>)</dt><dd>Ska returnera
icke-<code>NULL</code>-pekare till <code>stack</code>
<ul class="org-ul">
<li>1) Felbeteende: Returnerar <code>NULL</code>
<ul class="org-ul">
<li>Hur konstruera en situation för att kunna testa detta?
<ol class="org-ol">
<li>Anropa <code>stack_empty()</code></li>
<li>Jämför returvärded med <code>NULL</code></li>
</ol></li>
</ul></li>
</ul></dd>
<dt><code>stack_isempty(s)</code></dt><dd>Ska returnera <code>True</code> om <code>s</code> är tom, annars <code>False</code>
<ul class="org-ul">
<li>2) Felbeteende: <code>s</code> är tom, returnerar <code>False</code>
<ul class="org-ul">
<li>Hur konstruera en situation för att kunna testa detta?
<ol class="org-ol">
<li>Vi behöver en tom stack <code>s</code>…hur konstruera? (Ledning: <code>stack_empty()</code>.)</li>
<li>Kolla att <code>stack_isempty(s)</code> returnerar <code>True</code>, annars felmeddelande</li>
</ol></li>
</ul></li>
<li>3) Felbeteende: <code>s</code> är icke-tom, returnerar <code>True</code>
<ul class="org-ul">
<li>Hur konstruera en situation för att kunna testa detta?
<ol class="org-ol">
<li>Vi behöver en icke-tom stack <code>s</code>…hur konstruera? (Ledning: <code>push()</code>.)</li>
<li>Kolla att <code>stack_isempty(s)</code> returnerar <code>False</code>, annars felmeddelande</li>
</ol></li>
</ul></li>
</ul></dd>
<dt><code>stack_push(v, s)</code></dt><dd>Ska lägga värdet <code>v</code> överst på stacken <code>s</code>
<ul class="org-ul">
<li>4) Felbeteende: Gör ingenting
<ul class="org-ul">
<li>Hur konstruera en situation för att kunna testa detta?</li>
</ul></li>
<li>5) Felbeteende: Lägger ett annat värde på stacken
<ul class="org-ul">
<li>Hur konstruera en situation för att kunna testa detta?</li>
</ul></li>
<li>6) Felbeteende: Lägger värdet på fel plats
<ul class="org-ul">
<li>Hur konstruera en situation för att kunna testa detta?</li>
</ul></li>
<li>7) Felbeteende: Lägger in fler värden
<ul class="org-ul">
<li>Hur konstruera en situation för att kunna testa detta?</li>
</ul></li>
</ul></dd>
<dt><code>stack_top(s)</code></dt><dd>Ska returnera värdet överst på stacken <code>s</code>
<ul class="org-ul">
<li>8) Felbeteende: Läser av fel element
<ul class="org-ul">
<li>Hur konstruera en situation för att kunna testa detta?</li>
</ul></li>
<li>9) Felbeteende: Returnerar alltid samma konstanta värde
<ul class="org-ul">
<li>Hur konstruera en situation för att kunna testa detta?</li>
</ul></li>
</ul></dd>
<dt><code>stack_pop(s)</code></dt><dd>Ska ta bort översta elementet och returnera resten
<ul class="org-ul">
<li>10) Felbeteende: Gör ingenting
<ul class="org-ul">
<li>Hur konstruera en situation för att kunna testa detta?</li>
</ul></li>
<li>11) Felbeteende: Tar bort fel element
<ul class="org-ul">
<li>Hur konstruera en situation för att kunna testa detta?</li>
</ul></li>
<li>12) Felbeteende: Tar bort fler än ett element
<ul class="org-ul">
<li>Hur konstruera en situation för att kunna testa detta?</li>
</ul></li>
</ul></dd>
</dl>
</div>
</div>

<div id="outline-container-org71e3a77" class="outline-4">
<h4 id="org71e3a77">4.7.2 I vilken ordning ska jag skapa testen?</h4>
<div class="outline-text-4" id="text-org71e3a77">
<ul class="org-ul">
<li>Vilket test ska jag börja med?
<ul class="org-ul">
<li>Fel #1 behöver inget annat än <code>stack_empty()</code>. Skriv ett sånt test!</li>
</ul></li>
<li>Vilket ska jag ta sen?
<ul class="org-ul">
<li>Fel #2 behöver en tom stack. Fel #3 behöver en icke-tom
stack. Vilket är enklast? (Fel #2 då <code>stack_empty()</code> ska ge en tom
stack.) Skriv ett sånt test!</li>
</ul></li>
<li>Sen då?
<ul class="org-ul">
<li>Fel #3 behöver en icke-tom stack. Går att göra med
<code>stack_push(stack_empty())</code>. Skriv ett sånt test!</li>
</ul></li>
<li>Sen då?
<ul class="org-ul">
<li>Fel #4? Ledning: Behövs det, eller fångas det upp av Test #3?</li>
</ul></li>
<li>Sen då?
<ul class="org-ul">
<li>Fel #5? Kräver en stack med minst ett element och möjlighet att
läsa av värden… Bäst kolla <code>stack_top()</code> först.</li>
<li>Fel #6? Kräver en stack med minst två element…</li>
<li>Osv…</li>
</ul></li>
</ul>
</div>
</div>
</div>
<div id="outline-container-org4c4e042" class="outline-3">
<h3 id="org4c4e042">4.8 Allmänna krav</h3>
<div class="outline-text-3" id="text-org4c4e042">
<p>
Inlämnade filer ska uppfylla god kodningsstandard. Detta inkluderar:
</p>
<ul class="org-ul">
<li>Koden ska kompilera utan varningar med <code>gcc -Wall -std=c99
  ... stack_test.c</code>.</li>
<li>Koden ska vara korrekt indenterad.
<ul class="org-ul">
<li>För att vi ska kunna bedöma detta så ska koden som lämnas in
använda <b>4-tabbar</b> eller vara omgjord till att inte använda tabbar
alls.</li>
</ul></li>
<li>Koden ska ha en rimlig radlängd (max 120 tecken).</li>
<li>Alla era kodfiler ska inledas med en <i>filkommentar</i> som innehåller
syfte, författare, datum och versionshistorik.
<ul class="org-ul">
<li>För att underlätta automatiskt detektion av dessa filkommentarer
ska det första kommentarsblocket i respektive fil innehålla
nyckelorden "Author" och "Version". Se källkoden för något av
testprogrammen för lista för ett exempel.</li>
</ul></li>
<li>Varje funktion ska föregås av en <i>funktionskommentar</i> som beskriver
syftet med funktionen samt in- och ut-parametrar. Se samma källkod
för några exempel.</li>
<li>Koden ska ha en ändamålsenlig namngivning av variabler, parametrar,
funktioner, m.m.</li>
<li>Koden ska innehålla rimliga kommentarer.</li>
<li>Koden ska vara välstrukturerad, bl.a. utan orimligt långa
funktioner.</li>
</ul>
</div>
</div>
<div id="outline-container-org6ec4a8d" class="outline-3">
<h3 id="org6ec4a8d">4.9 Kompilering</h3>
<div class="outline-text-3" id="text-org6ec4a8d">
<ul class="org-ul">
<li>För att komma åt <i>deklarationerna</i> av gränsytan till datatypen Stack
ska ert testprogram innehålla raden <code>#include &lt;int_stack.h&gt;</code>
respektive <code>#include &lt;stack.h&gt;</code>. Ni ska <i>inte</i> inkludera
källkodsfilerna <code>int_stack.c</code> eller <code>stack.c</code>.</li>
<li><p>
För att ert testprogram ska kunna anropa <i>definitionerna</i>
(implementationerna) av datatypens funktioner behöver ni också
kompilera filen <code>int_stack.c</code> respektive <code>stack.c</code>. Använder ni
kompilatorn <code>gcc</code> så skulle anropen kunna se ut som:
</p>
<pre class="example" id="org72b19bc">gcc -o int_stack_test -I../path/to/include/files int_stack_test.c path/to/int_stack.c
gcc -o stack_test -I../path/to/include/files stack_test.c path/to/stack.c
</pre>
<ul class="org-ul">
<li>Detta motsvarar att ni satt upp VS code enligt instruktionerna i
sektion 11 av Workshop 2.</li>
</ul></li>
</ul>
</div>
</div>
<div id="outline-container-org3442a08" class="outline-3">
<h3 id="org3442a08">4.10 Rapportmall</h3>
<div class="outline-text-3" id="text-org3442a08">
<p>
En rapportmall finns publicerad bland Filer/Labbar/OU1 samt på
Overleaf. Vi rekommenderar Overleaf, då ni slipper ladda ner något
till er egen dator och får ändå snygga rapporter.
</p>

<p>
Använder ni Overleaf kan ni komma åt projektet via följande länk:
<a href="https://www.overleaf.com/read/fcycxhkwpfdr">https://www.overleaf.com/read/fcycxhkwpfdr</a>. Skapa då en kopia av
projektet och kör!
</p>

<p>
Vill ni skriva på egen dator, ladda ner .tex-filen. Tänk i så fall på
att ni måste kompilera .tex-koden med
</p>
<pre class="example" id="orge48f04b">pdflatex -shell-escape rapport.tex
</pre>

<p>
Ni får skriva rapporten i annat program, t.ex. google docs eller Word,
men kravet på förstasidan, numrering, typsnitt för kod,
m.m. kvarstår. Ni kommer med andra ord att få jobba betydligt mer för
att få en godkänd rapport. Det gäller normalt på alla rapporter på
datavetenskap, så nu kan vara ett bra tillfälle att lära sig
LaTeX/Overleaf!
</p>
</div>
</div>
</div>

<div id="outline-container-orgf04ef9b" class="outline-2">
<h2 id="orgf04ef9b">5. Inlämning</h2>
<div class="outline-text-2" id="text-orgf04ef9b">
<ol class="org-ol">
<li>Ni ska implementera två <b>testprogram</b> som uppfyller kraven ovan.</li>
<li>Uppgiften ska lösas <b>enskilt</b>. Ni är ansvarig för att den lösning
ni lämnar in är löst av er, inte av någon annan person eller något
AI-verktyg som t.ex. ChatGPT. Ni ska kunna förklara er lösning och
motivera era designval. Ni kan komma att få redovisa er lösning
muntligt för en handledare.</li>
<li>Inlämningen ska ske i labres via länken på Canvas-sajten.</li>
<li><b>Deadline</b> för inlämningarna finns under Examination i Canvas.</li>
<li>Programmen ska lämnas in i form av två filer med namnen
<b><code>int_stack_test.c</code></b> samt <b><code>stack_test.c</code></b>.</li>
<li>Ni ska också lämna in en skriftlig <b>rapport</b>. Rapporten ska följa
rapportmallen, vilket bl.a. innebär följande:
<ol class="org-ol">
<li>Rapporten ska vara i <b>pdf-format</b> och heta <code>rapport_ou1.pdf</code>.</li>
<li>Första sidan ska ha följande innehåll:
<ol class="org-ol">
<li>Kursnamnet "Datastrukturer och algoritmer 5DV149".</li>
<li>Nummer på den obligatoriska uppgiften.</li>
<li>Ert namn.</li>
<li>Ert CS-användarnamn (blanda inte ihop detta med ert umu-id).</li>
<li>Datum för inlämning.</li>
<li>Versionsnummer (1.0 för första inlämningen<sup><a id="fnr.1" class="footref" href="#fn.1" role="doc-backlink">1</a></sup>, 2.0
för andra, osv.).</li>
</ol></li>
<li>Rapporten ska ha en innehållsförteckning.</li>
<li>Rapporten ska ha numrerade rubriker och sidor.</li>
<li>Gränssnittet hos datatypen ska beskrivas. Använd en detaljnivå
som beskrivs i rapportmallen. Beskriv alla funktioner i
gränssnittet, inkl. <code>stack_kill()</code> och <code>stack_print()</code>.</li>
<li>De test som ni har i ert testprogram ska dokumenteras.
<ul class="org-ul">
<li>Motivera noga att du testat alla aspekter av gränsytan,
speciellt specialfallen.
<ul class="org-ul">
<li>Beskriv vilka förväntningar man kan ha på respektive funktion
i gränsytan givet en korrekt Stack-implementation.</li>
<li>Beskriv hur du verifierat att förväntningarna uppfyllts/inte
uppfyllts.</li>
</ul></li>
<li>Dokumentera (skärmpdump är okej) resultatet av en körning på
<ul class="org-ul">
<li>en korrekt Stack-implementation (den i kodbasen) och</li>
<li>minst en icke korrekt implementation av datatypen Stack.
Testa t.ex. alternativet att <code>push</code> gör ingenting.</li>
</ul></li>
</ul></li>
<li>Målgruppen för rapporten är <b>handledarna på denna kurs</b>.
<ul class="org-ul">
<li>Ni behöver alltså inte skriva någon allmän introduktion utan
kan alltså förutsätta att dom är väl förtrogna med uppgiften
och den aktuella datatypen.</li>
<li>Det betyder också att ni kan förutsätta att läsaren är väl
förtrogen med programspråket C.</li>
</ul></li>
<li>Rapporten ska vara skriven på god svenska eller engelska. En
rapport som är svårläst på grund av dåligt språk kan komma att
underkännas utan att innehållet bedöms. Använd
rättstavningsprogram!</li>
</ol></li>
<li>Om inlämningen är en <b>komplettering</b> av en tidigare inlämning ska
en fil <code>changes.txt</code> inlämnas som beskriver vilka förändringar ni
gjort i koden och/eller rapporten. Vid första inlämningen kan filen
vara tom.</li>
<li>Ladda endast upp filerna <b><code>int_stack_test.c</code></b>, <b><code>stack_test.c</code></b>,
<b><code>rapport_ou1.pdf</code></b> och ev. <b><code>changes.txt</code></b>.</li>
</ol>
</div>
</div>

<div id="outline-container-org52de143" class="outline-2">
<h2 id="org52de143">6. Bedömning</h2>
<div class="outline-text-2" id="text-org52de143">
</div>
<div id="outline-container-orgef74b77" class="outline-3">
<h3 id="orgef74b77">6.1 Bedömningsmall</h3>
<div class="outline-text-3" id="text-orgef74b77">
<p>
Vi kommer att rätta er kod automatiskt vid inlämningen. Dessutom
kommer vi att bedöma rapport och kod-kvalitén enligt nedanstående
bedömningsmall.
</p>

<table border="2" cellspacing="0" cellpadding="6" rules="groups" frame="hsides">


<colgroup>
<col class="org-left">
</colgroup>

<colgroup>
<col class="org-left">
</colgroup>

<colgroup>
<col class="org-left">
</colgroup>
<thead>
<tr>
<th scope="col" class="org-left">Nr</th>
<th scope="col" class="org-left">Punkt</th>
<th scope="col" class="org-left">Godkänt?</th>
</tr>
</thead>
<tbody>
<tr>
<td class="org-left">1</td>
<td class="org-left">Inlämningen är enligt specifikation</td>
<td class="org-left">&nbsp;</td>
</tr>
</tbody>
<tbody>
<tr>
<td class="org-left">2</td>
<td class="org-left">Källkoden kompilerar utan varningar</td>
<td class="org-left">&nbsp;</td>
</tr>
</tbody>
<tbody>
<tr>
<td class="org-left">3</td>
<td class="org-left">Testning</td>
<td class="org-left">&nbsp;</td>
</tr>

<tr>
<td class="org-left">3.1</td>
<td class="org-left">Alla korrekta stackimplementationer klassificeras som korrekta</td>
<td class="org-left">&nbsp;</td>
</tr>

<tr>
<td class="org-left">3.2</td>
<td class="org-left">Alla trasiga stackimplementationer upptäcks</td>
<td class="org-left">&nbsp;</td>
</tr>

<tr>
<td class="org-left">3.3</td>
<td class="org-left">Testerna är uppdelade i funktioner av lämplig storlek</td>
<td class="org-left">&nbsp;</td>
</tr>

<tr>
<td class="org-left">3.4</td>
<td class="org-left">Programmet avslutas med felkod och felmeddelande vid första fel</td>
<td class="org-left">&nbsp;</td>
</tr>

<tr>
<td class="org-left">3.5</td>
<td class="org-left">Vid fel framgår tydligt vilket test som misslyckats</td>
<td class="org-left">&nbsp;</td>
</tr>

<tr>
<td class="org-left">3.6</td>
<td class="org-left">Utskrifterna följer specifikationen</td>
<td class="org-left">&nbsp;</td>
</tr>
</tbody>
<tbody>
<tr>
<td class="org-left">4</td>
<td class="org-left">Dynamisk minneshantering</td>
<td class="org-left">&nbsp;</td>
</tr>

<tr>
<td class="org-left">4.1</td>
<td class="org-left">Inga minnesfel eller minnesläckor med korrekt Stack-implementation</td>
<td class="org-left">&nbsp;</td>
</tr>

<tr>
<td class="org-left">4.2</td>
<td class="org-left">För <code>stack_test</code>: Minne allokeras dynamiskt till stackelement och dylikt</td>
<td class="org-left">&nbsp;</td>
</tr>

<tr>
<td class="org-left">4.3</td>
<td class="org-left">Minne allokeras dynamiskt bara när det behövs (ej till lokala variabler, m.m.)</td>
<td class="org-left">&nbsp;</td>
</tr>
</tbody>
<tbody>
<tr>
<td class="org-left">5</td>
<td class="org-left">Kodkvalité</td>
<td class="org-left">&nbsp;</td>
</tr>

<tr>
<td class="org-left">5.1</td>
<td class="org-left">Koden fungerar och löser uppgiften</td>
<td class="org-left">&nbsp;</td>
</tr>

<tr>
<td class="org-left">5.2</td>
<td class="org-left">Funktionen <code>value_equal</code> följer specifikationen och används för alla jämförelser av elementvärden</td>
<td class="org-left">&nbsp;</td>
</tr>

<tr>
<td class="org-left">5.3</td>
<td class="org-left">Indentering är välstrukturerad och inlämningen använder 4-tabbar eller mellanslag</td>
<td class="org-left">&nbsp;</td>
</tr>

<tr>
<td class="org-left">5.4</td>
<td class="org-left">Radlängden överstiger ej 120 tecken</td>
<td class="org-left">&nbsp;</td>
</tr>

<tr>
<td class="org-left">5.3</td>
<td class="org-left">Filkommentarer finns i början på varje inlämnad kodfil med rätt innehåll</td>
<td class="org-left">&nbsp;</td>
</tr>

<tr>
<td class="org-left">5.4</td>
<td class="org-left">Funktionskommentarer finns före varje funktion med rätt innehåll</td>
<td class="org-left">&nbsp;</td>
</tr>

<tr>
<td class="org-left">5.5</td>
<td class="org-left">Koden är rimligt kommenterad</td>
<td class="org-left">&nbsp;</td>
</tr>

<tr>
<td class="org-left">5.6</td>
<td class="org-left">Namngivning av variabler, funktioner, m.m. är konsistent och ändamålsenlig</td>
<td class="org-left">&nbsp;</td>
</tr>
</tbody>
<tbody>
<tr>
<td class="org-left">6</td>
<td class="org-left">Rapport</td>
<td class="org-left">&nbsp;</td>
</tr>

<tr>
<td class="org-left">6.1</td>
<td class="org-left">Framsidan följer specifikationen</td>
<td class="org-left">&nbsp;</td>
</tr>

<tr>
<td class="org-left">6.2</td>
<td class="org-left">Rapporten har en innehållsförteckning</td>
<td class="org-left">&nbsp;</td>
</tr>

<tr>
<td class="org-left">6.3</td>
<td class="org-left">Sektionerna har numrerade rubriker</td>
<td class="org-left">&nbsp;</td>
</tr>

<tr>
<td class="org-left">6.4</td>
<td class="org-left">Beskrivning av gränsytan till Stack finns, inkl. namngivna parametrar</td>
<td class="org-left">&nbsp;</td>
</tr>

<tr>
<td class="org-left">6.5</td>
<td class="org-left">Testerna är väl beskrivna</td>
<td class="org-left">&nbsp;</td>
</tr>

<tr>
<td class="org-left">6.6</td>
<td class="org-left">Resultaten av testerna är väl beskrivna</td>
<td class="org-left">&nbsp;</td>
</tr>

<tr>
<td class="org-left">6.7</td>
<td class="org-left">Rapporten uppfyller rimliga krav vad gäller språk och struktur</td>
<td class="org-left">&nbsp;</td>
</tr>
</tbody>
</table>
</div>
</div>

<div id="outline-container-orgf9663d0" class="outline-3">
<h3 id="orgf9663d0">6.2 Betyg</h3>
<div class="outline-text-3" id="text-orgf9663d0">
<p>
Ni kan bl.a. få följande betyg på denna lab:
</p>
<ul class="org-ul">
<li><b>G</b>: Godkänt. Grattis! Läs igenom återkopplingen. Den kan innehålla
viktig information.</li>
<li><b>K</b>: Kommentar. Skicka ett mail med <i>exakt</i> följande ärenderad
<b><code>"5DV149 LP4: Återkoppling OU1"</code></b> till den handledare som rättat din
lab. Se till att ditt <b>användarnamn</b> finns med i mailet.
Bemöt/kommentera alla punkter som inte är godkända nedan och visa
att du förstått återkopplingen. Om handledaren är nöjd med svaret
kommer hen att ändra ditt betyg till G. <i>Bevaka att detta sker!</i>
Annars kan du behöva göra om labben nästa år.</li>
<li><b>O</b>: Ofullständigt. Läs igenom kommentarerna och åtgärda det som
behöver åtgärdas. Notera speciellt alla punkter som ej är markerade
som godkända. Lämna in senast vid nästa inlämningstillfälle. Din nya
inlämning kommer att bedömas på nytt efter nästa
inlämningstillfälle.</li>
<li><b>F</b>: Om ni kallas till en muntlig genomgång av er inlämning kommer
koden <b>F</b> att användas. (Koden har historiskt används till annat —
vi har beställt en bättre bokstav från labres-teamet.)</li>
<li><b>U</b>: Underkänt. Du har blivit underkänd på denna laboration vid
detta kurstillfälle. Nästa tillfälle att klara av detta moment är
när kursen ges nästa gång, troligtvis nästa år.</li>
</ul>

<p>
En laboration som har betyget K eller O efter det tredje
bedömningstillfället får automatiskt betyget U. <i>Det är därför viktigt att ni bevakar att t.ex. betyget K ändras till G när ni skickat in ett mail.</i>
</p>
</div>
</div>
</div>
<div id="footnotes">
<h2 class="footnotes">Footnotes: </h2>
<div id="text-footnotes">

<div class="footdef"><sup><a id="fn.1" class="footnum" href="#fnr.1" role="doc-backlink">1</a></sup> <div class="footpara" role="doc-footnote"><p class="footpara">
En enkel lösning är att låta version 1.0 vara
inlämningen till deadline #1, version 2.0 vara inlämningen till
deadline #2, osv.
</p></div></div>


</div>
</div>
</body>
</html>